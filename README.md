# GSOC | Code of Conduct

Bu doküman, **GOKTECH SOCIETY** topluluğunda üyeler arasında kabul edilmiş davranış kurallarını tanımlamaktadır. Topluluğa katılan kişilerin bu dokümanı en az bir kere okuduğu ve kabul ettiği varsayılır.

## Neden bir Code of Conduct'a ihtiyaç duyuyoruz?

Davranış Kuralları (Code of Conduct), topluluğa bir takım gereksiz kurallar yüklemek ya da "kötü" insanlara cezalar uygulamak için değil; toplulukta rahat, huzurlu, korkusuz ve üretken bir ortamda etkinlikler gerçekleştirilmesi için vardır.

Bu doküman, topluluk kurulurken tanımlanmıştır ve bir versiyon kontrol sistemi üzerinden ilan edilmiştir. Daha sonra yapılacak olan herhangi bir değişiklik bu sistem aracılığıyla incelenebilir.

---

### Etik Değerler

GSOC,

- Irk, renk, etnisite,
- Maddi durum,
- Dil, lehçe,
- İnanç & inançsızlık,
- Cinsiyet & cinsel yönelim,
- Siyasi parti & ideoloji

gibi ayrıştırıcı sebeplerle üyeler arasında soğukluk yaratılmasını, tavır alınmasını ya da ayrımcılık yapılmasını kabul etmez.

Üyeler, sözde değil, özde de bu kurallara bağlı kalmak durumundadır. Yani yalnızca olumsuz konuşmamak değil, olumlu tutum sergilemekten de kaçınmak zorundadır. Mesela, cinsiyet veya cinsel yönelim ile ilgili yaralayıcı sözler söylememeyi kabul eden bir kişi, aynı zamanda "erkek egemen" söylemlerde de bulunmaz. Etnik, dil ve din ayrımcılığı yapmayan kişi, tek bir etnik kökeni, dili ya da dini öven ifadelerden de kaçınır. Bu kurallara uymayan kişiler, toplulukta görevli dahi olsa uyarılır, gerektiğinde topluluktan uzaklaştırılır.

Özellikle topluluğun WhatsApp, Discord gibi iletişim kanallarında veya etkinliklerinde **din, inanç ve siyaset konuşulmaz**. Bu konularda kişi, kurum ya da kuruluşlarla ilgili bağlantılar paylaşılmaz. Bu kurala uymayanlar, uyarı yapılmaksızın topluluktan uzaklaştırılır. Davranış kurallarının en ciddi maddesi budur.

### İletişim

Topluluk üyesinin -olur da- topluluğun eğitim odaklı etkinliklerinden hiçbir şey öğrenmeden ayrılması gibi bir durum söz konusu olursa bile, öğrenmesini istediğimiz tek bir konu vardır: İletişim, iletişim, iletişim. Üyeler iletişimin ne denli önemli olduğunu ve kariyerine etkilerini kesin olarak kavramalıdır. Üyelerin topluluk içinde birbirleriyle güçlü, saygılı ve açık bir iletişim kurması hedeflenmektedir.

### Bahaneler Değil, Öncelikler!

Üyeler bahane üretmez, önceliklerini belirler. Eğer kariyer hedeflerine yönelik bir çalışmayı öncelik olarak görmüyorsa, bu durumu açıkça kabul eder, bahaneler yaratmaz. Her bireyin kendi yolunu kendisinin çizdiğini söyleyen bu felsefe, topluluğun da önemli bir değeridir. Bahaneler, sadece bireyin kendi gelişimini değil, topluluğun da gelişimini sekteye uğratır.

### Bilgi Eksikliği & Soru Sormak

GSOC üyesi, sebebi ne olursa olsun, birisi soru sorduğunda; "Bunu nasıl bilmezsin!" gibi bir ifade takınmaz ve insanları kırmamaya özen gösterir. Topluluğa katılan kimse, bir diğeri ile aynı eğitim geçmişine, ilgi düzeyine veya teknik beceriye sahip olmadığı için kimse bir diğerini, bilmediği konular için yermez veya kırmaz.

Bilgi eksikliği durumunda her üye aklına takılan her soruyu topluluk içinde dilediği gibi sorma özgürlüğüne sahip olduğunu bilir. Aksi takdirde klasik eğitim sistemimizin yetiştirdiği; sormaya çekinen, çekindiği için gelişemeyen bir topluluk da biz yaratmış oluruz.

Üye, yardıma ihtiyacı olduğunda, hızlıca ve çekinmeden topluluğun herhangi bir kanalından yardım isteyebileceğini bilir. Üye, arkadaşlarının cevap aradığı soruları kendi sorularıymış gibi kabul eder ve cevaplarını arar. Ancak bu şekilde üyelerin soru sorup, gerçekten cevap alabildikleri bir topluluk yaratılabilir.

Üyeler, birbirlerine veya görevli üyeye soru soracakları zamanı iyi ayarlamakla da sorumludur. Üye, arkadaşlarının ve görevlinin boş zamanlarını dikkate alarak soru sorar veya en azından sorunun cevabını, kişilerin boş zamanlarında verebileceğini kabul eder. Boş zamanların dışında kalan sürelerde, üye, arkadaşlarını veya görevliyi sorularla sıkıştırmaz.

### Bilene Değil, Bilmeyene Öğretmek

Üyelerin her biri aynı ilgi ve bilgi seviyesine sahip olmayacağı gerçeğinden yola çıkılarak; GSOC görevli üyesi, planladığı eğitim odaklı etkinliklerde, zaten belli kalıpları öğrenmiş, diğerlerine göre daha bilgili olan üyelere değil; kendini geliştirme konusunda ilk kez adımlar atan, odaklanmakta zorluk çeken, motivasyonunu kaybetmiş ya da kaybetme aşamasına gelmiş üyeleri hedefler. Zira kariyer yolunda başarılı bir şekilde ilerleyen üyenin, bu etkinliklerde işinin en iyi yöntemlerini (best practices) öğrenmesi yeterlidir. Etkinlikler bu motivasyonla gerçekleştirilir.

### Herkes Herkesten Bir Şeyler Öğrenebilir

GSOC üyeleri, bilgi edinmek için yaş, deneyim veya pozisyona bakmaz. Herkesin herkesten öğrenebileceği bir şeyler olduğunun bilincindedir. Örneğin, bir üye yeni çıkmış bir teknoloji, kütüphane, dil veya güncelleme notu ile ilgili bir bilgi ya da görüşünü paylaşırsa, tüm üyeler onu dikkatlice dinler, üzerine yorumunu yapar ve tartışır. Asla ve asla egosuna yenilmez, yenilmemelidir.

### Anlaşılmayan Konularda Herkes İğneyi Önce Kendine Batırır

GSOC görevlisi eğitim odaklı bir etkinlikte, anlaşılmayan bir konu olduğunu sezinlediğinde mutlaka anlatım tarzını veya örneklerini değiştirir ve kitleye uygun formata çeker. Üyeler ise bir konuyu anlamadığını düşündüğünde ilk önce o konu üzerinde yeterince çalışıp çalışmadığını sorgular. İki tarafın da aksini yapması durumunda eğitim amacından sapacaktır. Üniversitelerimizdeki harika eğitim sistemine benzemek istemeyiz.

### Sorgulanabilirlik

Eğitim odaklı etkinliklerde pek çok konuda bilgi aşılaması yapılacaktır. Bu bilgiler verilirken, görevlinin söylediği her şeyin "genel kabul görmüş" gerçekler olarak algılanmaması gerekir. Bazı noktalarda görevlinin vereceği bilgiler, kendi sektör deneyimlerinden, araştırmalarından, öğrendiklerinden elde ettiklerinin birer sonucu olabilir. Üyeler, maruz kaldıkları bilgilere karşı her zaman sorgulayıcı olmalı, kendi fikirlerini de eğitimin bir parçası haline getirmelidir.

Bu gibi noktalarda görevli de, bu doğruların geneli kapsamayabileceğini ve kendi doğruları/düşünceleri olduğunu belirtmeli, gerekiyorsa öğrencilerle fikir alışverişinde bulunarak tartışabilmelidir. Planlanan etkinlikler baştan savma olmamalıdır. Görevli üye, etkinliklerin niteliğinden her zaman sorumlu olacaktır.

### Not Almanın Önemi

Eğitim odaklı etkinliklerde üyeler mutlaka ve mutlaka etkinlik sırasında notlar alır. Anlamadığı noktaları; eğitim sırasında bahsedilen anahtar kelimeleri (keywords) görevliye sorar veya grup arkadaşlarına danışır. Geleneksel kâğıt kalemle ya da bilgisayar üzerinden not tutulabilir. Kâğıt kaleminiz ya da klavyeniz sizin için tabir-i caizse bir Jedi'in Lightsaber'ı kadar önemlidir.

### Okumanın Önemi

Tüm üyeler, okumanın önemini kavramalıdır. Okumaktan kasıt hikaye veya roman değildir; burada kasıt akademik kaynaklar, teknik makaleler ve kariyerle ilgili yazılardır. Üyeler, bu kaynakları düzenli olarak takip etmeli, kendi gelişimleri için sürekli olarak okumaya zaman ayırmalıdır.

### Topluluk/Topluluk Dışı Etkinliklere Katılım

Tüm üyeler çalıştıkları alanlardaki etkinlikleri sıkı takip ederler. Buralarda harcadıkları vakitleri kayıp olarak görmezler. Yeni gördükleri ve katılmasının faydalı olacağını düşündükleri tüm etkinliklere katılmak için çabalarlar. Sadece bunu yapmakla kalmaz, diğer arkadaşlarına da bu etkinliklere katılmaları için teşvik ederler. Etkinliklerde edindikleri bilgileri arkadaşlarına aktarırlar.

### Şeffaflık

Topluluğun sağlığı için şeffaflık esastır. Her üye, topluluğun gidişatıyla ilgili her konu hakkında fikirlerini açıkça paylaşır ve yapıcı geri bildirimde bulunur. Üye geri bildirimlerinin değerlendirmeye alındığından emin olmalı, bununla ilgili yapılacak olan iyileştirmelerin takipçisi olmalıdır.